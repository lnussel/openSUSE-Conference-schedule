<p>Jmenuji se Petr Šimčík, je mi ke třicítce, dělám grafika a webmastera v
několika firmách a sem tam něco na volné noze. Také jsem ten, kdo je z
větší části zodpovědný za sobotní komiks na Rootu. Ve volných chvílích něco
kutím v Inkscape (například tyhle wallpapery jsou čistý Inkscape
http://petrsimcik.deviantart.com/gallery/27202775), věnuji se některému ze
stovek pomíjivých koníčků, které střídám jako ponožky  případně si čtu
nějakou dobrou sci-fi, méně už fantasy a občas i něco reálného :)</p>

<p>Dříve jsem se snažil přispívat nějakou tou grafikou pro okrajové české
distribuce, ale Linux tak nějak vyšuměl z mého života. Občas mám sice
záchvěv melancholie, ale většinou mě to hodně rychle přejde.
Co mi zůstalo je Gimp a inkscape jako hlavní pracovní nástroje. Gimp
poslední dobou jen velmi okrajově, asi to způsobila nová verze či co.
S Inkscape pracuji už hodně dlouho. Zaujal mě svou dokonalou uživatelskou
přívětivostí s níž se podle mě ostatní programy nemohou rovnat (Což, jak
jistě uznáte, je u opensource jev hodný pozornosti záhadologů.). Protože je
Inkscape v našich luzích a hájích poněkud opomíjený, zabývám se ve volném
čase i jeho propagací. Podstrkávám ho na fórech :), ale hlavně občas napíšu
nějaký ten tutoriál a když se namane tak dám i workshop. Vedl jsem Inkscape
workshop na digilabu AVU. Když to dobře dopadne, někdy před vánoci bych měl
k sazbě odevzdávat rukopis uživatelské příručky.</p>
