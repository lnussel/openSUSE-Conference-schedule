Ukážu, jak vytvořit balíček pro Debian/Ubuntu s programem pro Windows fungujícím ve Wine. K čemu je to dobré? Napadá mě několik příkladů použití: Jste tvůrci softwaru pro Windows, který funguje pod Wine a chcete uživatelům Linuxu zpříjemnit jeho instalaci a používání. Jste ajťáci ve firmě, která používá Linux a zároveň jednu nebo více pod Wine rozběhaných aplikací; vytvoříte na serveru repozitář, do kterého budete tyto balíčky dodávat a distribuovat tak na jednotlivé firemní počítače vždy aktuální a otestovanou verzi programu, která přijede společně s ostatními systémovými aktualizacemi. No a v neposlední řadě jste fandové Linuxu a jste zvědaví, jak to funguje.
